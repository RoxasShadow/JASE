<h2>Storia &raquo; Entropia</h2>
<p>Il concetto di entropia venne introdotto agli inizi del XIX secolo, nell'ambito della termodinamica, per descrivere una caratteristica (la cui generalit&agrave; venne osservata per la prima volta da Sadi Carnot nel 1824) di tutti i sistemi allora conosciuti, nei quali si osservava che le trasformazioni avvenivano invariabilmente in una direzione sola, quella verso il maggior disordine.</p>
<p>In particolare la parola <b>entropia</b> venne introdotta per la prima volta da Rudolf Clausius nel suo <i>Abhandlungen &uuml;ber die mechanische W&auml;rmetheorie</i> (<i>Trattato sulla teoria meccanica del calore</i>), pubblicato nel 1864. In tedesco <i>Entropie</i> deriva dal greco <i>en</i>, "dentro", e da <i>trop&egrave;</i>, "cambiamento", "punto di svolta", "rivolgimento" (sul modello di <i>Energie</i>, "energia"): per Clausius indicava dove va a finire l'energia fornita ad un sistema. Propriamente Clausius intendeva riferirsi al legame tra movimento interno (al corpo o sistema) ed energia interna o calore, legame che esplicitava la grande intuizione del secolo dei Lumi, che in qualche modo il calore dovesse riferirsi al movimento meccanico di particelle interne al corpo. Egli infatti la defin&igrave; come il rapporto tra la somma dei piccoli incrementi (infinitesimi) di calore, divisa per la temperatura assoluta durante il cambiamento di stato.</p>
